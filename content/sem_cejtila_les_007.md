---
contentType: poetry
---

<section>

Vydrol se, podivná  
  
Hrudko.  
V puklinách bloudíš.  
Podstato, střepatá  
až hanba.  
Nevíš ještě, co to padáš  
z rozšeptaného chřtánu.  
Do žumpy žuchneš,  
když si nedáš pozor!

</section>

<section>

V písku zarostlá kořeny útlých prstů  
má v hrdle klokotavou horkost.  
Když se zastavila pod dvěma skalami,  
dýchl jí do temene chlad.  
Nastavila se mu — páraná plachta zaniklé lodi  
s převráceným trupem  
vyklepnutým jako popelník.

</section>

<section>

Seber list, kaštan a kost.  
Kost vrať do hrudního koše,  
kaštan svírej v dlani, až to bude tupě tepat,  
a list zapleť do vlasů,  
a jestli ani tohle nepomůže…

</section>

<section>

Tahali z ní další nitě,  
přímo ze švů brali.  
Prý sama se tak o vše páře,  
a přitom to byli celou dobu oni!  
Řvala do zdi.

</section>

<section>

Hrudka si vaří lipový čaj a počítá:  
jeden se schoulil do lžičky a čeká,  
že vyskočí, že na ni bafne,  
až bude tu lžičku nořit.  
Druhý za kytkou, _vidím tě,_ _vidím,  
skřítku, šeredko, poď si dát se mnou,  
společně to zamícháme,  
všecko budeme dělat už jen společně!_

</section>

<section>

Šeptala do zdi,  
jeden roh sklepa celý prosáklý  
vlhkými slovy:

</section>

<section>

_Já vím, jakej bude můj les.  
Rudej a temnej.  
Jsem na začátku, ještě to bude trvat,  
než se pustím do jeho nitra,  
než si poprvý sednu o strom,  
kterej je taky úplně temnej.  
Světlo je jen pro ty, co se bojí,  
a já se bojím málo, anebo vůbec ne._

</section>

<section>

Hrudka zvedla ruku,  
jako když se brání psovi,  
a přitom mi jen mávala  
a něžně a něžně! hladila  
další vlasy.

</section>

<section>

Všude v ní kameny  
a zmije.  
Plná křížů je.  
Nemohla pojmout tolik smrti.

</section>

<section>

Lže.

</section>

<section>

Soumračné tepotání rozsvícených mušinek  
rozháním vlažnými pohyby zápěstí.

</section>

<section>

Stane se, že něco někde voní,  
a to pak pukne jenom pro ni  
i v třešňových květech,  
jako by chtěly dohnat chvíle,  
kdy nečichala.  
Nos zvednutý jak při větření.  
Na houpačce vedle ní Bůh  
uvolňuje místo  
pro něco ještě většího.

</section>

<section>

Hrabala promoklou posekanou trávu,  
pod níž byla navrstvená  
odkdysi ještě jedna starší.  
Změklé stonky plazící se po směru jejího tahu  
rvala i s drny.  
Pod jejich rozmatlanými hlavami bílá místa,  
železnými prsty rozrývala spařené ubohé vlasy.  
Hrábě se zlomenými hroty  
pak vláčela po zkřehlé zemi  
jako nehty.

</section>

<section>

Ve vedru jen tak polonahá  
škrtala násadou od koštěte  
nedozrálé plody  
vlaštovčích hnízd.  
Až dnes si všimla,  
kolik je na stropech bordelu.

</section>

<section>

Sedne si na lavičku,  
mne si ztvrdlé patky loktů.  
A když se rozprší,  
vyleze z verandy na bahnitou zem  
a voda do ní jako do jezera.  
A Bůh vedle ní zas už v rozpacích  
uvolňuje místo.

</section>

<section>

Chrapot pavoučích nožek  
v chladném koutě sklepa.  
Pijí z much, i z ní sají,  
když se spustí do svěšených ramen.  
U brambor plíseň, u mrkví scvrklost,  
která jim ztupila špice.

</section>

<section>

Já a Bůh, z každé strany někdo!  
A Hrudka zas úplně sama  
šeptá do zdi:

</section>

<section>

_Zatím jsem našla jenom pařez.  
Takovej rozeklanej,  
jako by se v něm rozšmejdil  
zlej červ._

</section>

<section>

_Postavila jsem se na něj.  
Větvila rukama,  
kornatěla páteří._

</section>

<section>

_Bez kmene,  
jen se slabým trupem.  
Bála jsem se bouřek,  
že mě zlomí.  
S vlasama místo koruny.  
Bála jsem se hnízd,  
že je neunesu._

</section>

<section>

_A tíha plodů lámala mi vaz!  
Tíha červivejch padavčat._

</section>

<section>

_S kořenama,  
který byly  
nevyvratitelný._

</section>

<section>

_Prosila jsem o radu,  
a zaslechla jen kaluž,  
že nejdřív musím najít  
šedý pírko bílýho tvora,  
kterej leží mrtvej na rozcestí.  
Vířila pak ještě v ozvěnách:  
„Dej si pozor  
na špatný rozhodnutí!“_

</section>

<section>

_A co na špatný rady?_

</section>

<section>

_Mrštila jsem do ní hrstku šutrů  
a ubila jí všechny držky._

</section>

<section>

_U srubu seděl starej chlap.  
Před sebou na trávě měl nakrájenej chleba  
a palici česneku.  
Loupal ho nehtama a chroupal celý stroužky.  
Dal mi krajíc, mám nakrmit rybu,  
až půjdu přes potok, jinak bude zle.  
Ze srubu po něm štiplalo.  
Seděla jsem zapřená o dřevěnou zeď,  
spala.  
A pak,  
když se slunce natrhlo o špice borovic,  
jsem dostala hlad._

</section>

<section>

_Ryba mlčí.  
Přejdu most.  
Mohla jsem jí nechat aspoň kůrku._

</section>

<section>

_Pořád myslím na rybu  
a na svůj hlad.  
Kdybych měla chleba,  
mohla jsem ji chytit  
a sníst hned zasyrova._

</section>

<section>

_Ten starej chlap řekl,  
že smutek je něco vrozenýho,  
řekl: „Daň za to, že jsme hlubší.“  
Asi to myslel dobře._

</section>

<section>

_Za mostem dítě.  
Přesně takový, co jsem vždycky chtěla.  
Hlubinný oči, našpulená pusa.  
Provokuje tím, že není moje.  
Začalo se hihňat a utrhlo si vlas,  
pro mě na druhej kus cesty,  
že prej ho nesmím ztratit.  
Ale já ho dala vichřici,  
a to bylo špatně._

</section>

<section>

_Děcko chvíli nechápalo nic,  
dala jsem ho větru  
a ten si ho bral.  
Rozfoukal ho na kost  
do lesů a do luk,  
do kapradin,  
jeho ničí stín  
máčel v šeření._

</section>

<section>

_Ležel tam,  
přes cestu, přes kořen,  
jak další těžkej kmen,  
chladný sněžný tělo.  
Nořila jsem se v něm  
až po kolena,  
hledala v kůži, v útrobách,  
nikde žádní supi,  
kdo by to taky žral.  
Našla jsem srdce,  
obrovský červený maso  
plný seschlý krve.  
Kopala jsem do stěn,  
vztekala se nad tou spoustou  
a hledala pero.  
Bušila pěstma do ztichlejch tepen.  
A ono bylo až vevnitř srdečního svalu,  
kterej jsem musela otevřít a mít u toho  
hodně silný prsty._

</section>

<section>

_Vyhryzla bych z tebe jako z jablka,  
ale nejdřív bych tě urvala  
a poválela v listí.  
Načichla bys tlením a zranila se o hrany vos._

</section>

<section>

_Tak zraj!_

</section>

<section>

_Plode._

</section>

<section>

Sestoupila z pařezu  
vyčerpaná plody,  
které nad svým osudem  
nikdy nevyzrají.

</section>

<section>

Od té doby škobrtá  
o bludný kořen  
_a Dlužíš mi les!_

</section>

<section>

řve do zdi.

</section>
