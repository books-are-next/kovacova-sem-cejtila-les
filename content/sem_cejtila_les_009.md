---
contentType: prose
---

Zemřela před několika lety,  
a pořád mi po nocích vaří  
polévku s játrovými knedlíčky.  
Nehojí se  
a rozlézá se ve mně,  
ještě nevím, jestli dobře,  
nebo zle.

  

Už jsem sebrala kaštan, list i kost  
a udělala vše, co bylo třeba…  
Ten kříž ryla  
možná až příliš hluboko.

  

Už nemám vztek.  
Ne že bych byla radostí bez sebe,  
jsem se sebou.  
To, že se nesměju,  
nebo jsem ze všeho  
tak strašně unavená,  
může být i tím počasím.

  

Ty samče

  

Tříslatý!  
Neuhádl jsi poslední hádanku!  
Místo abys přemýšlel,  
přivoněl sis ke štrúdlu  
a pozoroval hromy.

  

Poslední dobou se mě všichni ptají,  
jestli se nebojím sama.  
Bojím se i nesama.

  

Nocí táhnou mrchle  
křiklaté…

  

Hlasem plným modlitbou  
děkuji zjevně.  
Na čele kříž.

  

Říkám si: Nic se ti nemůže stát,  
všechno se ti už stalo.

  

Ty samče

  

Mrchlatý!  
V lese je mnoho jeleních stínů,  
překrývají se a trhají,  
padají na tebe jako pavučiny…  
A ty, místo abys mě tam vzal,  
hrneš do sebe štrúdl  
a posloucháš blesky.

  

Špatně se šlo posekaným polem.  
Stébla tupě bodala  
do kotníků ulepených  
od krve a potu.

  

O Bohu vím,  
že to vždycky myslel dobře.  
Vzala jsem ho s sebou  
a on mi spokojeně  
práší za patama.

  

Vylezla na skálu  
a uviděla hnízdo,  
ještě teplé rozkřídlenou zbrklostí.

  

Bůh na ni čekal dole,  
protože to bylo nebezpečně  
strmé.
