---
title: "Zní z\_kostí"
contentType: poetry
---




<section>

Zemřela před několika lety,  
a pořád mi po nocích vaří  
polévku s játrovými knedlíčky.  
Nehojí se  
a rozlézá se ve mně,  
ještě nevím, jestli dobře,  
nebo zle.

</section>

<section>

Už jsem sebrala kaštan, list i kost  
a udělala vše, co bylo třeba…  
Ten kříž ryla  
možná až příliš hluboko.

</section>

<section>

Už nemám vztek.  
Ne že bych byla radostí bez sebe,  
jsem se sebou.  
To, že se nesměju,  
nebo jsem ze všeho  
tak strašně unavená,  
může být i tím počasím.

</section>

<section>

Ty samče

</section>

<section>

Tříslatý!  
Neuhádl jsi poslední hádanku!  
Místo abys přemýšlel,  
přivoněl sis ke štrúdlu  
a pozoroval hromy.

</section>

<section>

Poslední dobou se mě všichni ptají,  
jestli se nebojím sama.  
Bojím se i nesama.

</section>

<section>

Nocí táhnou mrchle  
křiklaté…

</section>

<section>

Hlasem plným modlitbou  
děkuji zjevně.  
Na čele kříž.

</section>

<section>

Říkám si: Nic se ti nemůže stát,  
všechno se ti už stalo.

</section>

<section>

Ty samče

</section>

<section>

Mrchlatý!  
V lese je mnoho jeleních stínů,  
překrývají se a trhají,  
padají na tebe jako pavučiny…  
A ty, místo abys mě tam vzal,  
hrneš do sebe štrúdl  
a posloucháš blesky.

</section>

<section>

Špatně se šlo posekaným polem.  
Stébla tupě bodala  
do kotníků ulepených  
od krve a potu.

</section>

<section>

O Bohu vím,  
že to vždycky myslel dobře.  
Vzala jsem ho s sebou  
a on mi spokojeně  
práší za patama.

</section>

<section>

Vylezla na skálu  
a uviděla hnízdo,  
ještě teplé rozkřídlenou zbrklostí.

</section>

<section>

Bůh na ni čekal dole,  
protože to bylo nebezpečně  
strmé.

</section>
