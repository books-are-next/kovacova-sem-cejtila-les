---
contentType: prose
---

První noc.  
Na horkém poli  
lehla si do něj, mlžného,  
s tím, že bude spát.

  

Hlavu klidně  
v jeho klíně,  
chladné ruce  
mnou jí skráně.

  

Z černa noci jako trny  
vystupují kmeny borovic.  
Když zavřela oči, cítila mravenčení,  
krk se jí napínal bolestí,  
jak se krčila.

  

Nemůže spát.

  

Mžourá očima vypitýma únavou.  
Vidí z pole křížení tří cest.  
Vyjde po první z nich  
do nachrlené tmy.  
Položená žebra kořenů  
omletá chodidly  
a pařezy jak pohození lidé,  
jak jejich nasázené poloviny.

  

Tupé krky bez hlav

  

říká si.

  

Potká muže, který zpívá  
důrazným a ostrým hlasem.  
Chodí s mošnou,  
žmoulá její doširoka otevřená ústa.  
Na dně to chroptí několika mincemi.  
Má kosti vytažené hladem.  
Když zvedá ruce, vypadá jako suchá,  
sekerou načatá větev.

  

Chci spát, schoulit se,  
položit hlavu na vlhký kořen.  
Když mě naposledy zradil,  
vyvřelo ze mě snad všechno zlo,  
bylo by jako výkřik, kdyby zaznělo.  
(Jen němě spadlo,  
pak se roztahalo do cest.)

  

Na první cestě  
tedy muž,  
opřený o strom  
chrlil své písně,  
vyjeté z možností lidského hlasu  
jako z kolejnic.

  

Druhá noc.  
Ve stráních povalené kmeny,  
to jak smrštělo a vichřice smetla stromy,  
kořeniště tupě trčela k nebi,  
na nich štiplala vůně  
přezrálého.  
Zpívající muž si sedl na pařez  
a doprovázel se na bubínek z kůže  
stinných jelenů.

  

Třetí noc  
propadává moje  
tělo žebrovím cest.

  

Neklid mě zhryzal.

  

A já jsem v hořké hlíně  
rozdrážděná novou tvrdou písní  
tolik chtěla spát.

  

Byla jsem zasutá do té prsti,  
horkou noc jsem chtěla odkopat,  
ale ona na mě padala,  
jako mrzáček škobrtala o moje tělo,

  

rušila.

  

Vlci se rvou, až se pářou.  
Vidím je zdálky.  
Je tma,  
takže jejich světlé, místy rudé tělo  
se jeví více.  
Takhle skousnout.  
Takhle potrhat!  
Počkám si, až chcípnou navzájem,  
protože nevím.

  

Ohryzky vlků  
shrnu do jámy  
a klid, který nastává v lese  
poté, co krev se vyřinula…  
a klid.

  

„V lese, kde se nebojím,  
zní divoký nahý hlas  
a drsné písně,“

  

řekla ráno Bohu,  
když jí podával ruku  
a druhou se páral k nebi  
jako staré prostěradlo.
