---
contentType: prose
---

<section>

Píseň zněla ze stodoly,  
kde místo bubínku z jeleních kůží  
šplouchala voda, cinkal kov.  
Řinula se mu z úst  
zase jak v divokých peřejích.  
O milém, který zemřel  
a zbyla po něm jen hromádka kostí,  
že pak ty kosti jeho milá někde v poli  
sbírá.  
Poslouchat, jak se mísí  
hlas a kov.  
Lžíce zní o lavor  
„a ona kost po kosti.“  
Je zrádné zapřít hlavu zrovna ve chvíli,  
kdy váže milého do staré pytloviny.

</section>

<section>

Stará žena sedí na nádraží  
s květinami vraženými do plátěné tašky,  
má hodně odhalené kotníky.  
Zírá na mé matné hladké čelo,  
já ale nejsem bez viny!  
Vůbec to nemůže pochopit,  
rozšvihaná do vrásek  
na menší a větší kusy špíny,  
na menší a větší trsy člověčiny,  
a tlustá pavoučí těla zkrápějí  
z výloh,  
když tichne město.

</section>

<section>

Odkryla jsem kořeny staré jabloně.  
Byly zaryté v zemi,  
zahryznuté do mazlavé hlíny.  
Jablka padala z koruny,  
nasládlá a hrubá.  
V několika rozseknutých plodech  
žhnula vosí těla.  
Nevím, jestli ještě něco přijde.

</section>

<section>

Ležela na boku a chvěla se. Věděl, že nespí.  
Kdyby se jí dotkl, jako by posolil žloutek.  
Skutečnost dostávala ostřejší obrysy. Vracela  
se k němu jako ozvěna několikrát odražená  
a jiná mnohonásobností svého vyslovení.  
Kdyby věděl, kde má začít, řekl by jí to  
všechno, ale nevěděl, a tak neřekl nic, jen  
otevřel ústa, kdyby se to náhodou chtělo  
vyslovit samo.

</section>

<section>

Dužnatý sbíral bedly. Jejich velké strupaté  
obličeje uřízl nožem, takže z jehličí trčely jen  
duté ztvrdlé nohy. Voněla se s těmi hlavami,  
hladily; přejížděla jejich sametem po svojí  
i jeho tváři, byly těžké vlhkem. Vadily jí  
v dlaních, jak se třepily nezachytitelně.  
Vyprávěl o zvířeti přejetém na silnici, které  
ani nesloupli, když malovali krajnice.  
Představ si, nechali tam tu zdechlinu ležet  
a přes ni nakreslili bílou čáru. Co všechno  
může potkat mrtvýho, řekla a sundala si boty,  
aby mohla jít po lese bosa. Doma našla pět  
klíšťat. Já tě tak strašně miluju, že je to až  
k nesnesení. Řekl a bylo to k nesnesení.  
Měla sem pět klíšťat. Říkal sem ti, ať nechodíš  
bosa. Sem cejtila les.

</section>

<section>

Je podzim, už potřicáté. Z pahýlu vrby,  
ze kterého šlehaly nové, jakoby mastné větve,  
si chtěl urvat a uvázat promoklý drát vrbového  
šlahounu kolem krku, kdybych ho někdy měla  
opustit. Kdyby mě nakonec neopustil, nikdy  
bych si tu chvíli nepamatovala tak silně.  
V mlze se ztrácely cesty z lesa. Pod nohama se  
mlely hlavy malých hub. Jsem v držce svého  
lesa! Na kraji pole hrboly vymletých brambor.  
Studeně leží ve vydrážděné hlíně, drsní  
v dlaních, když je beru. Jako já vždycky zdrsním,  
když mě někdo bere, a z jedné strany hniju,  
z druhé schnu..., soustřeď se na střed, člověče.

</section>

<section>

Ze stodoly doznívá  
píseň kostem.  
Spěte v kořenech.  
Klidně a tvrdě,  
ať mám sílu  
na to, co přijde,  
kdyby to náhodou nepřišlo.

</section>

<section>

Ty samče

</section>

<section>

Bliznatý!  
Čekám na stromě,  
zavěšená za vlasy,  
nastavená jak lůj  
sýkorám.  
Pospěš si.  
Jí už hluboko.

</section>

<section>

Navíjím hedvábné vlákno  
z koutů stodoly.  
První sníh zastudil i kořeny,  
které se ptaly svého pařezu  
na smysl života.  
Navíjím hedvábné vlákno.  
Zvěř mračí namrzlé kaluže.  
Ve stodole by se Míznatý rozložil k ohni,  
chrstnutý na zeď by vykradl z plamene.  
Musím ven,  
nalámat dříví.  
Vrátím se!  
řekla bych, zteplalá a prudká.

</section>

<section>

Sněhové hřbety  
sjíždějí ze svých těl  
a je v tom lehké,  
přirozené sjíždění všech věcí.  
Smetu z prahu  
prázdné včely.  
Stydnu v závěji  
a sekám polena.  
Někde mezi sebou a vším,  
co vůbec nedokážu ovlivnit.

</section>

<section>

Milá dlaní uhladila hrob  
a zpěvák si šel po svých,  
stinný a neohraničitelný  
jako každá pravda.  
Dunivě se otírá  
o kterýkoli strom v lese.  
Zůstala po něm čistá lžíce  
a špinavý lavor.  
Přiložila jsem do plamene,  
zas horkem zrudlá dokrvava.  
Na vlastní svatbě nabírám čistou lžící  
krupicovou kaši bez skořice,  
zatímco hosté zemřeli na čekání  
a na hlad.  
Víno jsem nikam nelila,  
pila jsem ho přímo z krabice.

</section>

<section>

Všechno, co teď přijde, je už navíc,  
říkám si.

</section>
